{
  "title": "CID ය සිය WhatsApp ඇමතුම්වලට සවන් දී ඇතැයි, පාඨලී කියයි",
  "content": "අධිකරණයේ අවසරයකින් තොරව අපරාධ පරීක්ෂණ දෙපාර්තමේන්තුව තම WhatsApp ඇමතුම්වලට සවන් දී ඇතැයි, පාඨලී චම්පික රණවක පාර්ලිමේන්තුවේදී වරප්\u200Dරසාද ප්\u200Dරශ්නයක් මතුකරමින් අද හෙළි කළේ ය.\nමන්ත්\u200Dරීවරයා සඳහන් කළේ පසුගියදා අපරාධ පරීක්ෂණ දෙපාර්තමේන්තුවට පැමිණ අවස්ථාවේ නිලධාරීන් කළ ප්\u200Dරශ්න කිරීමේදී 2018 සහ 2019 වසරවලදී ඔවුන් තමාගේ දුරකතන සංවාදවලට සවන් දී ඇති බව තමන්ට ප්\u200Dරකාශ කළ බවයි.\n\nදුරකත සංවාද සම්බන්ධයෙන් මහේස්ත්\u200Dරාත්වරයාගේ අවසරයක් ගත යුතුව තිබුණ ද , මන්ත්\u200Dරීවරයා ප්\u200Dරකාශ කළේ, අපරාධ පරීක්ෂණ දෙපාර්තමේතුවේ අධ්\u200Dයක්ෂවරයා ඔවුන්ට ඒවා ලබා දුන් බව අදාළ නිලධාරීන් පැවසූ බවයි.\n\nඒ අනුව අපරාධ පරීක්ෂණ දෙපාර්තමේන්තුව සහ දුරකතන සේවා සැපයුම්කරුවන් තම පාර්ලිමේන්තු වරප්\u200Dරසාදය උල්ලංඝණය කර ඇති බව මන්ත්\u200Dරීවරයා කියා සිටි මන්ත්\u200Dරීවරයා කතානායකවරයාගෙන් ඉල්ලා සිටියේ, අපරාාධ පරීක්ෂණ දෙපාර්තමේන්තුවේ ප්\u200Dරධානීන් හා අදාළ දුරකතන සේවා සැපයුම්කරුවන් පාර්ලිමේන්තුවේ වරප්\u200Dරසාද කමිටුව හමුවට කැඳවා මූලික පරීක්ෂණයක් සිදු කරන ලෙසයි.\n\nපෙගසස් අපරාධ පරීක්ෂණ දෙපාර්තමේන්තුව සතුව තිබේ ද? පාඨලී ප්\u200Dරශ්න කරයි\nතව ද තවත් සුවිශේෂි කරුණක් සභාවේ විශේෂ අවධානයට ලක් කරවමින් මන්ත්\u200Dරීවරයා ප්\u200Dරශ්න කර සිටියේ ,සාමාන්\u200Dය දුරකතන ඇමතුමක් නොවන වට්ස්ඇප් ඇමතුමකට අපරාධ පරීක්ෂණ දෙපාර්තමේන්තු නිලධාරීන් සවන්දුන්නේ කෙසේ ද යන්නයි.\n\nමන්ත්\u200Dරීවරයා කියා සිටියේ, දත්තයක් ලෙස යන වට්ස්ඇප් ඇමතුම් හරහා සංවාද සිදු කළේ කා සමග ද යන්න\u200D දැන ගැනීම දුරකතන සමාගම්වලට සාමාන්\u200Dය තොරතුරු තාක්ෂණ දත්ත පද්ධතිය යටතේ සිදු කළ නොහැක්කක් බවයි.\n\nඑසේ නම්, අපරාධ පරීක්ෂණ දෙපාර්තමේන්තුවට මෙලෙස වට්ස්ඇප් ඇමතුම්වලට සවන් දීමට හැකියාව ලැබෙන්නේ, යම් සුවිශේෂි තාක්ෂණයක් අපරාධ පරීක්ෂණ දෙපාර්තමේන්තුව සතුව තිබුණොත් පමණක් බව ද මන්ත්\u200Dරීවරයා අවධාරණයෙන් යුතුව ප්\u200Dරකාශ කර සිටියේ ය.",
  "url": "https://www.newsfirst.lk/sinhala/2021/10/21/cid-%e0%b6%ba-%e0%b7%83%e0%b7%92%e0%b6%ba-whatsapp-%e0%b6%87%e0%b6%b8%e0%b6%ad%e0%b7%94%e0%b6%b8%e0%b7%8a%e0%b7%80%e0%b6%bd%e0%b6%a7-%e0%b7%83%e0%b7%80%e0%b6%b1%e0%b7%8a-%e0%b6%af%e0%b7%93-%e0%b6%87/",
  "date": "2021-10-15"
}
{
  "title": "ඉන්දියාව පිනවා ‘මැණිකේ’ යළි එයි\n",
  "content": "මැණිකේ මගේ හිතේ ගීතයෙන් ලොව ජනාදරයට පත්වූ ශ්\u200Dරී ලාංකීය නව පරපුරේ යොවුන් ගායන ශිල්පිනි යොහානි ද සිල්වා සිය ඉන්දීය සංචාරය නිම කර දිවයිනට පැමිණියා ය.\n\nඇය මව්බිමට පැමිණියේ, ඊයේ රාත්\u200Dරී 11.25ට ඉන්දියාවේ මුම්බායි සිට ශ්\u200Dරීලන්කන් ගුවන් සේවයේ යූ.එල්- 144 දරන ගුවන් යානයෙනි.\n\nකටුනායක ගුවන් තොටුපළට පැමිණි යොහානිට උණුසුම් පිළිගැනීමක් හිමිවූ අතර ඇය ගුවන් තොටුපළෙන් පිටත්ව යන අවස්ථාවේදී විශේෂ ආරක්ෂාවක් ලබාදී තිබීම ද විශේෂතවයකි.\n\n“මැණිකේ මගේ හිතේ ” ගීතයෙන් මෙරට මෙන්ම ජාත්\u200Dයන්තරය ආදරය දිනාගත් යොහානි ද සිල්වාගේ පළමු ජාත්\u200Dයන්තර ගෘහස්ත ප්\u200Dරසංගය පසුගිය දා ඉන්දියාවේ නවදිල්ලියේදී පැවැත්විය.\n\nඇය සති දෙකකට ආසන්න කාලයක් ඉන්දියාවේ රැඳී සිටි අතර එහිදී බොලිවුඩ් චිත්\u200Dරපටයක හින්දි භාෂාවෙන් පසුබිම් ගායනයට දායක වීමටත් ඇයට අවස්ථාව හිමිවිය.\n\nඑමෙන්ම යොහානි සුපිරි බොලිවුඩ් නළු සල්මන් ඛාන් සමග ඉන්දියාවේ අතිශය ජනප්\u200Dරිය බිග් බොස් වැඩසටහනේ විශේෂ ආරාධිතයෙකු ලෙසත් සම්බන්ධ වූවා ය.\n\nයොහානි ප්\u200Dරතිනිර්මාණය කළ ‘මැණිකේ මගේ හිතේ” ගීතය යූ ටියුබ් නැරඹුම් වාර මිලියන 150 ඉක්මවා ගොස් තිබේ.",
  "url": "https://www.newsfirst.lk/sinhala/2021/10/13/%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80-%e0%b6%b4%e0%b7%92%e0%b6%b1%e0%b7%80%e0%b7%8f-%e0%b6%b8%e0%b7%90%e0%b6%ab%e0%b7%92%e0%b6%9a%e0%b7%9a-%e0%b6%ba%e0%b7%85/",
  "date": "2021-10-13"
}

{
"title":"ජිනීවා, රණවිරුවන් 26ක් ගැන සඳහන් කළේ ඇයි ?",
"content":"ජිනීවා මානව හිමිකම් කොමිසම විසින් මෙරට හමුදා නිලධාරීන් 26 දෙනකුට යුද අපරාධ චෝදනා එල්ල කරමින් ඊට දඬුවම් කිරීමට සාක්ෂි එක්රැස් කර ඇති බවත් වාර්තා වෙයි.\n\nමේ අතර වැඩිදුරටත් වාර්තාවන්නේ එම නිලධාරීන් 26 දෙනා හට විදෙස් සංචරණ තහනමක් ඇතුළු සම්බාධක පැනවීමටද නිර්දේශ ඉදිරිපත් කර ඇති බවය.\n\nඑක්සත් ජාතීන්ගේ මානව හිමිකම් කවුන්සිලයේ 49වන නිත්‍ය සැසිවාරය අද ස්විට්සර්ලන්තයේ ජීනිවා නුවරදී ආරම්භ වුණි.\n\nඑක්සත් ජාතීන්ගේ මානව හිමිකම් කවුන්සිලයේ 49වන නිත්‍ය සැසිවාරය අද සිට අප්‍රේල් 01 වැනිදා දක්වා ජිනීවා නුවරදී පැවැත්වෙයි.\n\nන්‍යාය පත්‍රයේ ප්‍රමුඛතාව යුක්‍රේනය - රුසියානු අර්බුදයට හිමිවෙද්දී &nbsp;දෙවනුවට අවධානය යොමු කෙරෙන්නේ ශ්‍රී ලංකාව පිළිබඳවය.\n\nඑක්සත් ජාතීන්ගේ මානව හිමිකම් පිළිබඳ මහකොමසාරිස් මිචෙල් බැෂෙලේගේ නවතම වාර්තාවෙන් ද ශ්‍රී ලංකාවට බරපතළ චෝදනා එල්ල කෙරුණි.\n\nමානව හිමිකම් මහා කොමසාරිස්වරියගේ ශ්‍රී ලංකාව සම්බන්ධයෙන් වන වාර්තාව එළඹෙන හතරවනදා සභාගත කිරීමට නියමිතය.\n\nශ්‍රී ලංකාව සම්බන්ධයෙන් වන විවාදය ද එදිනම පැවැත්වෙයි.\n\nමේ අතර විදේශ අමාත්‍ය මහාචාර්ය ජී.එල් පිරිස් , විදේශ ලේකම් අද්මිරාල් මහාචාර්ය ජයනාත් කොළඹගේ , &nbsp;අධිකරණ අමාත්‍ය අලී සබ්රි , රාජ්‍ය අමාත්‍ය මහාචාර්ය චන්න ජයසුමන යන මහත්වරුන් ශ්‍රී ලංකාව වෙනුවෙන් සැසිවාරයට සහභාගී වී සිටියි.\n\nමහාචාර්ය ජී.එල්.පීරිස් මහතා හෙට,ශ්‍රී ලංකා වේලාවෙන් උදෑසන 11ට සැසිවාරය ඇමතීමට නියමිතය.\n\nඅද විදේශ අමාත්‍යවරයා ශ්‍රී ලංකාවේ වත්මන් තත්ත්වය පිළිබඳ සාමාජික රටවල නියෝජිතයින් දැනුවත් කරමින් ද්වීපාර්ශ්වික සාකච්ඡා කිහිපයක් පවත්වා තිබේ.\n\nමහාචාර්ය ජී.එල්.පීරිස් මහතා හෙට මානව හිමිකම් පිළිබඳ මහකොමසාරිස් මිචෙල් බැෂෙලේ මහත්මිය මුණගැසීමට ද නියමිතය.\n\nමේ අතර ශ්‍රී ලංකා මානව හිමිකම් කොමිසමේ හිටපු සභාපති මහාචාර්ය ප්‍රතිභා මහානාමහේවා මහතා ජිනීවා මානව හිමිකම් සැසිවාරය සම්බන්ධයෙන් අදහස් පළ කළේය.",
"url":"http://sinhala.adaderana.lk/news/164699/%E0%B6%A2%E0%B7%92%E0%B6%B1%E0%B7%93%E0%B7%80%E0%B7%8F,-%E0%B6%BB%E0%B6%AB%E0%B7%80%E0%B7%92%E0%B6%BB%E0%B7%94%E0%B7%80%E0%B6%B1%E0%B7%8A-26%E0%B6%9A%E0%B7%8A-%E0%B6%9C%E0%B7%90%E0%B6%B1-%E0%B7%83%E0%B6%B3%E0%B7%84%E0%B6%B1%E0%B7%8A-%E0%B6%9A%E0%B7%85%E0%B7%9A-%E0%B6%87%E0%B6%BA%E0%B7%92-",
"date":"2022-02-28",
"category":"political"

}
{
  "title": "ඉන්ධන නෞකා 5 ක් ඉදිරි සතියේ දිවයිනට..",
  "content": "ඉන්ධන රැගත් නෞකා 5ක් අද(20) සිට ඉදිරි සතිය තුළ දිවයිනට ළඟා වන බව ලංකා ඛනිජ තෙල් නීතිගත සංස්ථාව පවසයි. එහි සභාපති සුමිත් විජේසිංහ මහතා සදහන් කළේ, ඩීසල්, පෙට්‍රල් සහ ගුවන් යානා ඉන්ධන එම නෞකා මගින් මෙරටට රැගෙන එන බවයි. ඒ අනුව රට තුළ ප්‍රමාණවත් පරිදි ඉන්ධන තොග පවතින බව ද ඔහු ප්‍රකාශ කළේ ය. සභාපතිවරයා පැවසුවේ , ලංකා විදුලිබල මණ්ඩලයට අවශ්‍ය ඉන්ධන තොග ලබාදීමට ද සූදානම් බවයි. එහෙත් ඒ සඳහා රුපියල්වලින් හෝ මණ්ඩලය තමන් වෙත ගෙවීම් කළ යුතු බව ඔහු පැවසුවේ ය. මේ අතර දෛනික ඉන්ධන ඉල්ලුම සීඝ්‍රයෙන් ඉහළ ගොස් තිබේ. ඛනිජ තෙල් සංස්ථා සභාපතිවරයා සඳහන් කළේ, මෙරටට සාමාන්‍ය දෛනික ඉන්ධන ඉල්ලුම මෙට්‍රික් ටොන් 6,000ක් බවය. එහෙත් ඊයේ දිනයේ එම ඉල්ලුම මෙට්‍රික් ටොන් 9,000 දක්වා ඉහළ ගොස් ඇති බව ඔහු ප්‍රකාශ කළේ ය.",
  "url": "https://www.newsfirst.lk/sinhala/2022/02/20/%e0%b6%89%e0%b6%b1%e0%b7%8a%e0%b6%b0%e0%b6%b1-%e0%b6%b1%e0%b7%9e%e0%b6%9a%e0%b7%8f-5-%e0%b6%9a%e0%b7%8a-%e0%b6%89%e0%b6%af%e0%b7%92%e0%b6%bb%e0%b7%92-%e0%b7%83%e0%b6%ad%e0%b7%92%e0%b6%ba%e0%b7%9a/",
  "date": "2022-02-20",
  "category": "general"
}
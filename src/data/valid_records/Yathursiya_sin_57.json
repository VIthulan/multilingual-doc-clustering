{
"title":"තවත් මත්ද්‍රව්‍ය ජාවාරම්කරුවෙක් අත්අඩංගුවට",
"content":"ත්‍රිරෝද රථ සොරකම් තුනක තොරතුරු අනාවරණය කර ගැනීමට කොළඹ අපරාධ කොට්ඨාසයට හැකි වී තිබේ.\n\nඒ, ඊයේ (27) කොළොන්නාව, මීතොටමුල්ල ප්‍රදේශයේ දී හෙරෙයින් සමග අත්අඩංගුවට ගත් පුද්ගලයෙකුගෙන් සිදුකළ ප්‍රශ්න කිරීමේ දීය.\n\nඊයේ අත්අඩංගුවට ගත් සැකකරු මත්ද්‍රව්‍ය ජාවාරමේ නියැලුණු චමින්ද නානායක්කාර නොහොත් මල් චමින්ද නැමැත්තා බව පොලීසිය පවසයි.\n\nඔහු සතුව තිබී හෙරෙයින් මත්කුඩු ග්‍රෑම් 5 මිලිග්‍රෑම් 250ක් පොලීසිය විසින් සොයාගෙන තිබේ.\n\nඑම සැකකරුගෙන් මත්කුඩු මිලදී ගැනීමට මුදල් සොයාගත් ආකාරය පිළිබඳව සිදුකළ දීර්ඝ ප්‍රශ්න කිරීමේ දී ත්‍රිරෝද රථ සොරකම් පිළිබඳ තොරතුරු අනාවරණය කර ගැනීමට හැකි වූ බව පොලීසිය පවසයි.\n\nසැකකරු තවත් පුද්ගලයකු හා එක්ව බොරැල්ල සහ සුපුර නිවාස සංකීර්ණය ආසන්නේ ත්‍රිරෝද රථ තුනක් එලෙස සොරාගෙන ඇත.\n\nඑලෙස සොරාගත් එක් ත්‍රිරෝද රථයක් රුපියල් හැත්තෑ තුන් දහසක මුදලකට කැකිරාව ප්‍රදේශයේ පුද්ගලයකුට විකුණා ඇති අතර අනෙක් ත්‍රිරෝද රථයේ එන්ජිම කැලණිය ප්‍රදේශයේ පුද්ගලයකුට රුපියල් 30,000කට අලෙවි කර ඇති බව පොලීසිය පවසයි.\n\nඑම ත්‍රිරෝද රථයේ අනෙක් කොටස් රුපියල් 15,000ක මුදලකට විකුණා තිබියදී සොයා ගත් බව පොලීසිය සඳහන් කළේය.සොරාගත් අනෙක් ත්‍රිරෝද රථය මාතර ප්‍රදේශයට විකිණීම සඳහා රැගෙන ගොස් මිලදී ගන්නා බව කියූ පුද්ගලයාගේ ජංගම දුරකථනය ට සම්බන්ධ වීමට නොහැකි වීමෙන් එය මාතර ප්‍රදේශයේ මුහුදු වෙරළ පාරේ අතහැර තිබියදී සොයා ගැනීමට හැකි වූ බව පොලීසිය පවසයි.සොරකම්වලට සම්බන්ධ අනෙක් සැකකරු වෙනත් සොරකම් කිහිපයක් සම්බන්ධයෙන් පෑලියගොඩ විශේෂ අංශයක් මගින් අත්අඩංගුවට ගෙන ඇති බව පොලීසිය සඳහන් කරයි.\n\nවයස අවුරුදු 44 ක් වන සැකකරු අධිකරණය වෙත ඉදිරිපත් කිරීමට නියමිතය.",
"url":"http://sinhala.adaderana.lk/news/164654/%E0%B6%AD%E0%B7%80%E0%B6%AD%E0%B7%8A-%E0%B6%B8%E0%B6%AD%E0%B7%8A%E0%B6%AF%E0%B7%8A%E2%80%8D%E0%B6%BB%E0%B7%80%E0%B7%8A%E2%80%8D%E0%B6%BA-%E0%B6%A2%E0%B7%8F%E0%B7%80%E0%B7%8F%E0%B6%BB%E0%B6%B8%E0%B7%8A%E0%B6%9A%E0%B6%BB%E0%B7%94%E0%B7%80%E0%B7%99%E0%B6%9A%E0%B7%8A-%E0%B6%85%E0%B6%AD%E0%B7%8A%E0%B6%85%E0%B6%A9%E0%B6%82%E0%B6%9C%E0%B7%94%E0%B7%80%E0%B6%A7",
"date":"2022-02-27",
"category":"crime"

}
{
  "title": "ප්‍රදේශ කිහිපයක රිය අනතුරුවලින් 4ක් මරුට..",
  "content": "ප්‍රදේශ කිහිපයක සිදුවූ රිය අනතුරුවලින් පුද්ගලයින් 4 දෙනෙකු මියගොස් තිදෙනෙකු තුවාල ලබා තිබේ. පොලීසිය සඳහන් කළේ, මීගමුව, කළුතර උතුර, නාරම්මල,පල්ලේකැලේ සහ කුට්ටිගල පොලිස් බල ප්‍රදේශවලදී මෙම රිය අනතුරු සිදුව ඇති බවය. කුටිටිගල පොලිස් වසමේ නෝනාගම – ඇඹිලිපිටිය මාර්ගයේ තුන්කම ප්‍රදේශයේදී කැබ් රථයක ගැටී 51 හැවිරිදි පුද්ගලයකු මිය ගි‌යේ ය. පොලිසිය සඳහන් කළේ, කළුතර – හොරණ මාර්ගයේ උග්ගල්ගොඩ මංසන්දියේදී ලොරියක් හා යතුරු පැදියක් ගැටීමෙන් 57 හැවිරිදි කළුතර උතුර ප්‍රදේශයේ පුද්ගලයකු මියගිය බවය. නාරම්මල , මීවැව , කළිපොල අතුරු මාර්ගයේදී යතුරු පැදියක් බෝක්කුවක ගැටීමෙන් එය පැදවූ 22 හැවිරිදි තරුණයෙකු මිය ගියේ ය. මහනුවර – මහියංගනය මාර්ගයේ ලක්සෙන්පාය ප්‍රදේශයේදී වෑන් රථයක් යතුරු පැදියක ගැටී 54 හැවිරිදි පුද්ගලයෙකු මියගිය බව පොලීසිය සඳහන් කළේ ය. ඔහු මහනුවර පොලිස් විශේෂ කාර්යාංශයට අනුයුක්තව සේවය කළ පොලිස් සැරයන්වරයෙකි. මීගමුව, කුරණ, කැප්පෙටිපොල මාවත දුම්රිය හරස් මාර්ගයේදී ත්‍රීරෝද රථයක් දුම්රියක ගැටීමෙන් පුද්ගලයින් තිදෙනෙකු තුවාල ලැබුවේ ය.",
  "url": "https://www.newsfirst.lk/sinhala/2022/02/20/%e0%b6%b4%e0%b7%8a%e2%80%8d%e0%b6%bb%e0%b6%af%e0%b7%9a%e0%b7%81-%e0%b6%9a%e0%b7%92%e0%b7%84%e0%b7%92%e0%b6%b4%e0%b6%ba%e0%b6%9a-%e0%b6%bb%e0%b7%92%e0%b6%ba-%e0%b6%85%e0%b6%b1%e0%b6%ad%e0%b7%94-2/",
  "date": "2022-02-20",
  "category": "general, auto"
}
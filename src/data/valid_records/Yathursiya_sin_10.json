
{
"title":"ස්විස්ටර්ලන්තයේ ඇති රුසියානු වත්කම් අත්හිටුවයි",
"content":"එරට ජනාධිපති Ignazio Cassis නිවේදනයක් නිකුත් කරමින් මේ බව ප්‍රකාශ කර තිබේ.තම රට තුළ ඇති රුසියානු වත්කම් සියල්ල තහනම් කරන බව ස්විස්ටර්ලන්තය පවසයි.\n\nඑහිදී වැඩිදුරටත් අදහස් දක්වමින් Ignazio Cassis පවසා ඇත්තේ යුක්‍රේනයට රුසියාව විසින් එල්ලකරනු ලබන ප්‍රහාරය හමුවේ සිය මධ්‍යස්ථ ප්‍රතිපත්ති පසෙකලා මෙම තීරණය ගත් බවය.</p>මේ අතර රුසියාවේ සහ බෙලරුසියාවේ ක්‍රීඩක ක්‍රීඩිකාවන්ට තරඟ තහනමක් පැනවීමට හැකි බවට ජාත්‍යන්තර ඔලිම්පික් කමිටුව විසින් ජාත්‍යන්තර ක්‍රීඩා සම්මේලනය වෙත නිර්දේශ ඉදිරිපත් කර තිබේ.\n\nඑම නිර්දේශ තුළ සඳහන් වන්නේ ඔලිම්පික් උළෙලේ රුසියානු ජාතික ලාංජන, වර්ණ හෝ ධජ ප්‍රදර්ශනය කිරීමත් ගීත වාදනය කිරීමත් නොකළ යුතු බවටය\n\nමේ අතර ජාත්‍යන්තර පාපන්දු සම්මේලනය අද නිවේදනයක් නිකුත් කරමින් සඳහන් කර තිබෙන්නේ මින් ඉදිරියට කිසිදු ජාත්‍යන්තර පාපන්දු තරගයක් රුසියාවේදී පැවැත්වීමට ඉඩ ලබා නොදෙන බවය.\n\nරුසියානු පාපන්දු කණ්ඩායමට මින් ඉදිරියට රුසියා ජාතික කණ්ඩායම ලෙස ක්‍රීඩා කිරීමට නොහැකි බවත්, අවශ්‍ය නම් රුසියානු පාපන්දු සංගමය යන නාමය යටතේ ක්‍රීඩා කළ හැකි බවත් එම නිවේදනයේ සඳහන් වෙයි.\n\nඑලෙස ක්‍රීඩා කරන්නේ නම් එම තරග රුසියාවෙන් පිටතදී පැවැත්වීමටත්, එම තරග වලදී රුසියා ජාතික කොඩිය එසවීම සහ රුසියා ජාතික ගීය ගායනා කිරීම තහනම් කිරීමටත් ජාත්‍යන්තර පාපන්දු සම්මේලනය තීරණය කර තිබේ.\n\nජාත්‍යන්තර පාපන්දු සම්මේලනය එම තීරණය ගැනීමත් සමග එංගලන්තය සහ චෙක් ජනරජය රුසියාව සමග ජාත්‍යන්තර පාපන්දු තරග වලට සහභාගි නොවන බව නිවේදනය කළේය\n\nඑසේම රුසියාවේ සහ බෙලරුසියාවේ ජාත්‍යන්තර ටෙනිස් සම්මේලන සාමාජිකත්වය අහෝසි කරන ලෙස යුක්‍රේන ටෙනිස් සංගමය ඉල්ලීමක් කර තිබේ.",
"url":"http://sinhala.adaderana.lk/news/164704/%E0%B7%83%E0%B7%8A%E0%B7%80%E0%B7%92%E0%B7%83%E0%B7%8A%E0%B6%A7%E0%B6%BB%E0%B7%8A%E0%B6%BD%E0%B6%B1%E0%B7%8A%E0%B6%AD%E0%B6%BA%E0%B7%9A-%E0%B6%87%E0%B6%AD%E0%B7%92-%E0%B6%BB%E0%B7%94%E0%B7%83%E0%B7%92%E0%B6%BA%E0%B7%8F%E0%B6%B1%E0%B7%94-%E0%B7%80%E0%B6%AD%E0%B7%8A%E0%B6%9A%E0%B6%B8%E0%B7%8A-%E0%B6%85%E0%B6%AD%E0%B7%8A%E0%B7%84%E0%B7%92%E0%B6%A7%E0%B7%94%E0%B7%80%E0%B6%BA%E0%B7%92",
"date":"2022-02-28",
"category":"economic"

}
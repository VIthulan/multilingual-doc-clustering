{
  "title": "CIDය අත්අඩංගුවට ගත් ෂෙහාන් මාලකට ඇප",
  "content": "සිවිල් ක්‍රියාකාරිකයෙකු වන ෂෙහාන් මාලක ගමගේ මහතා ඇප මත මුදාහැරීමට මාලිගාකන්ද මහේස්ත්‍රාත් තනුජා ලක්මාලි මහත්මිය අද නියෝග කළා ය. ඒ රුපියල් 15000  ක මුදල් ඇප හා රුපියල් ලක්ෂ 5 බැගින් වූ ශරීර ඇප දෙකක් මතයි.ශෙහාන් මාලක ගමගේ මහතා ඊයේ පස්වරුවේ නීතිපතිවරයාගේ උපදෙස් මත අපරාධ පරික්ෂණ දෙපාර්තමේන්තුව විසින් අත්අඩංගුවට ගනු ලැබී ය.ලංකා දණ්ඩ නීති සංග්‍රහ පනතේ 120 වගන්තිය අනුව සැකකරු අද අධිකරණයට ඉදිරිපත් කරමින් අපරාධ පරීක්ෂණ දෙපාර්තමේන්තුව පවසා සිටියේ සැකකරුට ඇප නියම කළ හොත් මහජනතාව අතර කැළඹීමක් ඇති විය හැකි බවයි.සැකකරුගේ විදෙස් ගමන් බලපත්‍රය අධිකරණයට භාර දීමට නියෝග කළ විනිසුරුතුමිය සෑම මසකම අවසන් ඉරිදා උදේ 9ත් 12 ත් අතර අපරාධ පරීක්ෂණ දෙපාර්තමේන්තුවට වාර්තා කිරීමේ ඇප කොන්දේසියක් ද පැනවූවා ය.",
  "url": "https://www.newsfirst.lk/sinhala/2022/02/15/cid%e0%b6%ba-%e0%b6%85%e0%b6%ad%e0%b7%8a%e0%b6%85%e0%b6%a9%e0%b6%82%e0%b6%9c%e0%b7%94%e0%b7%80%e0%b6%a7-%e0%b6%9c%e0%b6%ad%e0%b7%8a-%e0%b7%82%e0%b7%99%e0%b7%84%e0%b7%8f%e0%b6%b1%e0%b7%8a-%e0%b6%b8/",
  "date": "2022-02-17",
  "category": "legal"
}
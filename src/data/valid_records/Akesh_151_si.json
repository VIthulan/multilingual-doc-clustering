{
  "title": "ගම්පහ සියලු උපකාරක පන්ති විශේෂ පරීක්ෂාවකට",
  "content": "ගම්පහ නගර සභාවේ නිලධාරින් සහ මහජන සෞඛ්‍ය පරීක්ෂකවරුන් එක්ව නගරයේ සියලු උපකාරක පන්ති පරීක්ෂා කර තිබෙනවා.ඒ එහි උපකාරක පන්තියක කාන්තා වැසිකිලියක තිබී කැමරාවක් සොයා ගැනීමේ සිද්ධියෙන් අනතුරුවයි.එහිදී ස්ථාන ගණනාවක පවතින අඩුපාඩු හඳුනාගෙන අවශ්‍ය උපදෙස් ලබා දුන් බවයි පොලීසිය ප්‍රකාශ කළේ.මෙහිදී උපකාරක පන්ති පවත්වන ස්ථාන 25කට වැඩි සංඛ්‍යාවක් පරීක්ෂාවට ලක්වුණා.ගම්පහ නගරයේ ප්‍රසිද්ධ පෞද්ගලික අධ්‍යාපන ආයතනයක කාන්තා වැසිකිළියේ කැමරාවක් සවි කිරීමේ සිද්ධියට අදාළ සැකකරු ද මේ වනවිට හඳුනාගෙන තිබෙනවා.කෙසේ වෙතත් හිරු ප්‍රවෘත්ති කළ විමසීමකදී පරීක්ෂණ මෙහෙයවන නිලධාරියෙකු සඳහන් කළේ පරීක්ෂණවලට බාධාවක් සිදු වන බැවින් එම සැකකරුගේ අනන්‍යතාව හෙළි කළ නොහැකි බවයි.",
  "url": "https://www.hirunews.lk/297450/%E0%B6%9C%E0%B6%B8%E0%B7%8A%E0%B6%B4%E0%B7%84-%E0%B7%83%E0%B7%92%E0%B6%BA%E0%B6%BD%E0%B7%94-%E0%B6%8B%E0%B6%B4%E0%B6%9A%E0%B7%8F%E0%B6%BB%E0%B6%9A-%E0%B6%B4%E0%B6%B1%E0%B7%8A%E0%B6%AD%E0%B7%92-%E0%B7%80%E0%B7%92%E0%B7%81%E0%B7%9A%E0%B7%82-%E0%B6%B4%E0%B6%BB%E0%B7%93%E0%B6%9A%E0%B7%8A%E0%B7%82%E0%B7%8F%E0%B7%80%E0%B6%9A%E0%B6%A7",
  "date": "2022-02-19",
  "category": "crime, education"
}
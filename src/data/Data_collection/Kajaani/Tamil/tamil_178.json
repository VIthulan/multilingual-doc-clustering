{
  "title": "மாணவர் ஒன்றியத்தை மீள புதுப்பிக்க அனுமதி கோரி யாழ். பல்கலை மாணவர்கள் ஆர்ப்பாட்டம்",
  "content": "யாழ்ப்பாண பல்கலைக்கழகத்தில் மாணவர் ஒன்றியத்தை மீள புதுப்பிப்பதற்கு அனுமதிக்குமாறு கோரி ஆர்ப்பாட்டம் முன்னெடுக்கப்பட்டுள்ளது.பல்கலைக்கழகத்தின் பிரதான நுழைவாயிலை மறித்து கலைப்பீட மாணவர்கள் ஆர்ப்பாட்டத்தில் ஈடுபட்டுள்ளனர்.காலை 08 மணி முதல் ஆர்ப்பாட்டம் முன்னெடுக்கப்படுவதாக நியூஸ்பெஸ்ட் செய்தியாளர் கூறினார்.கடந்த 04 மாதங்களாக மாணவர் ஒன்றியம் இயங்காதுள்ளமையால், அதனை மீள செயற்படுத்துவதற்கு அனுமதிக்குமாறு பல்கலைக்கழக மாணவர்கள் கோரிக்கை விடுத்துள்ளனர்.மாணவர்களின் கோரிக்கை தொடர்பில், யாழ். பல்கலைக்கழக கலைப்பீடத்தின் பீடாதிபதி, பேராசிரியர் கே.சுதாகரனிடம் வினவியபோது, எவ்வித முன்னறிவித்தலுமின்றி மாணவர்கள் ஆர்ப்பாட்டத்தில் ஈடுபட்டுள்ளதாகவும் அவர்களின் கோரிக்கை தொடர்பில் கலந்துரையாடல் இடம்பெறுவதாகவும் கூறினார்.மாணவர் ஒன்றியத்தை ஸ்தாபிக்க பல்கலைக்கழக நிர்வாகம் தயாராகவுள்ளதாகவும்  பொருத்தமான மாணவர் தலைவர் ஒருவர் ஏகமனதாக தெரிவு செய்யப்படும் பட்சத்தில் உடனடியாக அவரை நியமிக்க நடவடிக்கை எடுக்கப்படும் எனவும் கலைப்பீடத்தின் பீடாதிபதி, பேராசிரியர் கே. சுதாகரன் தெரிவித்தார்.",
  "url": "https://www.newsfirst.lk/tamil/2022/02/17/%e0%ae%ae%e0%ae%be%e0%ae%a3%e0%ae%b5%e0%ae%b0%e0%af%8d-%e0%ae%92%e0%ae%a9%e0%af%8d%e0%ae%b1%e0%ae%bf%e0%ae%af%e0%ae%a4%e0%af%8d%e0%ae%a4%e0%af%88-%e0%ae%ae%e0%af%80%e0%ae%b3-%e0%ae%aa%e0%af%81/",
  "date": "2022-02-17",
  "category": "legal,education"
}
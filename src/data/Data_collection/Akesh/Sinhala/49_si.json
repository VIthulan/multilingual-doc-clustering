{
  "title": "ගිරිබාවේ ගවේෂණයෙන් අතීත වීදුරු නිෂ්පාදන තාක්ෂණය පිළිබඳ තොරතුරු රැසක් හෙළිවෙයි",
  "content": "කුරුණෑගල, ගිරිබාව ඉපැරණි වීදුරු නිෂ්පාදනාගාරය ආශ්‍රිත කළ පුරා භූ විද්‍යා ගවේෂණයේදී වීදුරු නිෂ්පාදනය සඳහා භාවිත කළ උඳුන් 20 කට ආසන්න සංඛ්‍යාවක තොරතුරු හමුවී තිබේ. මෙම ගවේෂණය සිදු කරනු ලබන්නේ, පුරාවිද්‍යා දෙපාර්තමේන්තුව, කැලණිය විශ්වවිද්‍යාලයේ පුරාවිද්‍යා අධ්‍යයන අංශය, ජර්මනියේ කාවා පුරා විද්‍යා අධ්‍යයන ආයතනය හා ප්‍රංශයේ ජාතික පර්යේෂණ ආයතනයේ පුරා විද්‍යාඥයින් පිරිසක් එක්වයි. මෙහිදී අති නවීන ස්කෑන් යන්ත්‍ර භාවිත කරමින් පෙළොව අභ්‍යන්තරයේ වැළලී ඇති උඳුන් ගවේෂණය මේ දිනවල සිදු කෙරේ. ගිරිබාව ඉපැරණි වීදුරු නිෂ්පාදනාගාරය අනුරාධපුර මුල් භාගයේ සිට ක්‍රිස්තු වර්ෂ 7 හා 8 සියවස් දක්වා ක්‍රියාත්මක වූ බවට ඒ පිළිබඳ පර්යේෂණ මෙහෙයවන ජ්‍යෙෂ්ඨ පුරාවිද්‍යාඥයින් පවසයි. ඔවුන් සඳහන් කළේ , මෙහි වීදුරු නිෂ්පාදනය මෙන්ම ඒ ආශ්‍රිත පබළු වැනි ද්විතීක නිමි ද්‍රව්‍ය ද නිෂ්පාදනය කර ඇති බවය. දකුණු ආසියාවේ වීදුරු පබළු නිෂ්පාදනය පිළිබඳ පැරණිතම සාධක හමුවන්නේ ද මෙම ස්ථානයෙන් ය. ගවේෂණය තවදුරටත් ක්‍රියාත්මකයි.",
  "url": "https://www.newsfirst.lk/sinhala/2022/02/20/%e0%b6%9c%e0%b7%92%e0%b6%bb%e0%b7%92%e0%b6%b6%e0%b7%8f%e0%b7%80%e0%b7%9a-%e0%b6%9c%e0%b7%80%e0%b7%9a%e0%b7%82%e0%b6%ab%e0%b6%ba%e0%b7%99%e0%b6%b1%e0%b7%8a-%e0%b6%85%e0%b6%ad%e0%b7%93%e0%b6%ad/",
  "date": "2022-02-20",
  "category": "tech, education"
}
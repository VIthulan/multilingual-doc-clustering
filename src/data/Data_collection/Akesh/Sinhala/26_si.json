{
  "title": "මානව හිමිකම්: විමර්ශනයට පත් කළ කොමිසමේ දෙවන අතුරු වාර්තාව ජනපතිට..",
  "content": "මානව හිමිකම් පිළිබඳ පූර්ව කොමිෂන් සහ කමිටුවල තීරණ ඇගයීම සහ ඉදිරි ක්‍රියාමාර්ග ගැනීම පිළිබඳ ජනාධිපති පරීක්ෂණ කොමිසමේ දෙවන අතුරු වාර්තාව ජනාධිපති ගෝඨාභය රාජපක්ෂ මහතා වෙත භාර දී තිබේ. කොමිසමේ සභාපති ශ්‍රේෂ්ඨාධිකරණ විනිසුරු ඒ.එච්.එම්.ඩී. නවාස් මහතා විසින් ඊයේ(18) එම වාර්තාව ජනාධිපතිතුමා වෙත භාරදෙනු ලැබුවේ ජනාධිපති කාර්යාලයේදී ය. මානව හිමිකම් සහ අන්තර්ජාතික මානුෂීය නීතිය කඩකිරීම් සහ සමාන බරපතල වැරදි පිළිබඳ චෝදනා විමර්ශනය පිණිස පත් කළ කොමිෂන් සභා හෝ කමිටු අනාවරණය කර ගත් තොරතුරු විමර්ශනය, පරීක්ෂණය සහ වාර්තා කිරීම හෝ අවශ්‍ය ක්‍රියාමාර්ග ගැනීම සඳහා ජනාධිපතිතුමා විසින් පසුගිය වසරේ ජනවාරි මස 21 වැනිදා එම කොමිසම පත් කරනු ලැබුවේ ය. ත්‍රස්තවාදීන් සැමරීමට ඉඩක් නොමැති අතර යුද සමයේදී යම් ඥාතියෙක් මිය ගොස් ඇත්නම් , ඒ සම්බන්ධයෙන් පුද්ගලිකව සැමරීමට අයිතිය ලබා දීමට ද කොමිසමේ නිර්දේශ කර ඇතැයි ජනාධිපති මාධ්‍ය ඒකකය සඳහන් කළේ ය. එම කොමිසමේ සභාපති ලබන ජූනි මාසය වනවිට අවසන් වාර්තාව ජනාධිපතිවරයාට භාර දීමට හැකි වෙතැයි අපේක්ෂා කරන බවයි.",
  "url": "https://www.newsfirst.lk/sinhala/2022/02/19/%e0%b6%b8%e0%b7%8f%e0%b6%b1%e0%b7%80-%e0%b7%84%e0%b7%92%e0%b6%b8%e0%b7%92%e0%b6%9a%e0%b6%b8%e0%b7%8a-%e0%b7%80%e0%b7%92%e0%b6%b8%e0%b6%bb%e0%b7%8a%e0%b7%81%e0%b6%b1%e0%b6%ba%e0%b6%a7-%e0%b6%b4/",
  "date": "2022-02-19",
  "category": "political, legal"
}
{
"title":"மலிபன் அனுசரணையில் புளூம்ஃபீல்ட் கிரிக்கெட் மற்றும் தடகள கழகத்தின் புதிய தலைமுறை கிரிக்கெட் வீரர்களுக்கு உதவுவதற்கான முயற்சி",
"content":"இலங்கையின் மிகவும் நம்பகமான மற்றும் நன்மதிப்புடைய நுகர்வோர் வர்த்தகநாமங்களில் ஒன்றான மலிபன் பிஸ்கட் மெனுஃபெக்டரீஸ் (பிரைவேட்) லிமிட்டெட், இலங்கையின் புதிய தலைமுறை வளர்ந்து வரும் கிரிக்கெட் வீரர்களின் மேம்பாட்டிற்கு உதவுவதற்காக சமீபத்தில் புளூம்ஃபீல்ட் விளையாட்டுக் கழகத்திற்கு அனுசரணை வழங்கியுள்ளது. இந்த முயற்சியானது மலிபனின் நீண்ட கால அர்ப்பணிப்பு மற்றும் அதன் நிறுவன சமூகப் பொறுப்புணர்வு இலக்குகளை நோக்கிய அர்ப்பணிப்பின் ஒரு பகுதி என்பதுடன், இது நாடு முழுவதும் உள்ள அனைத்து சமூகங்களிலும் மக்களுக்கு வலுவூட்டுவதை உறுதி செய்கிறது.\n\nபுளூம்ஃபீல்ட் கிரிக்கெட் மற்றும் தடகள கழகம் 1892 இல் நிறுவப்பட்ட இலங்கையின் பழமையான பாரம்பரிய கிரிக்கெட் கழகங்களில் ஒன்றாகும். அத்துடன், இலங்கை தேசிய கிரிக்கெட் அணிக்கு தகுதி பெற்ற பல கிரிக்கெட் ஜாம்பவான்களின் தாய் இல்லமாகும். இக்கழகம் கொழும்பை தளமாகக் கொண்ட முதல்தர கிரிக்கெட் அணியைக் கொண்டுள்ளதுடன், அதன் தொடக்கத்திலிருந்து எட்டு முறை பிரீமியர் கிண்ணத்தை வென்றுள்ளது.\n\nஇந்த அனுசரணையின் மூலம், புளூம்ஃபீல்ட் கழகத்தின் மேம்பாட்டிற்கு மலிபன் ஆதரவளித்து, இளம் கிரிக்கெட் வீரர்களுக்கு விளையாட்டின் மீதான திறமை மற்றும் ஆர்வத்தை வெளிப்படுத்தும் வாய்ப்பை வழங்கும். கிரிக்கெட் என்பது நமது சமூகத்தில் ஒரு புகழ்பெற்ற இடத்தைப் பிடித்துள்ள நன்மதிப்புடைய ஒரு விளையாட்டு. மலிபன் இலங்கையில் கிரிக்கெட்டை மேலும் மேம்படுத்துவதற்கான தளத்தை வழங்குவதை நோக்கமாகக் கொண்டுள்ளதுடன், இலங்கையின் முன்னணி நுகர்வோர் வர்த்தகநாமங்களில் ஒன்றாக அதன் வலுவான நிதியியல் பெறுபேற்றுத்திறனின் அனுகூலத்துடன், நாட்டின் இளம் வளர்ந்து வரும் கிரிக்கெட் வீரர்களை மேம்படுத்துவதன் மூலம் குறிப்பிடத்தக்க சமூக மதிப்பை உருவாக்குகிறது.\n\nஇம்முயற்சி குறித்து புளூம்ஃபீல்ட் கிரிக்கெட் மற்றும் தடகள கழகத்தின் உப தலைவரான ரொஷான் மஹாநாம அவர்கள் கருத்துத் தெரிவிக்கையில், “கிரிக்கெட்டின் உத்வேகம் அதிகரித்து வரும் இவ்வேளையில், இலங்கை கிரிக்கெட்டின் முன்னேற்றத்திற்கு மலிபன் வழங்கியுள்ள ஆதரவை நாங்கள் மிகவும் பாராட்டுகின்றோம். இலங்கையில் கிரிக்கெட் என்பது இனி ஒரு விளையாட்டாக மட்டும் இல்லை. இது சமூகங்களை ஒன்றிணைக்கும் ஒரு பகிரப்பட்ட ஆர்வம் என்பதுடன், இலங்கையில் விளையாட்டை வளர்ப்பதில் ஆர்வத்தை பகிர்ந்து கொள்ளும் திறமையான இளம் நபர்களைத் தேடிக் கண்டறிந்து அவர்களை வளர்ப்பதில் நாங்கள் எப்போதும் கவனம் செலுத்தியுள்ளோம்,” என்று குறிப்பிட்டார்.\n\n“மலிபன் நிறுவனம் சுமார் ஏழு தசாப்தங்கள் நீண்ட பெருமைமிக்க வரலாற்றைக் கொண்டுள்ளது. பல ஆண்டுகளாக நாம் நமது தேசத்திற்கு பிரதியுபகாரம் செய்வதை மட்டுமே குறிக்கோளாகக் கொண்டு பல வழிகளில் சமூகத்திற்குப் பங்களித்துள்ளோம். எங்கள் வாடிக்கையாளர்களின் நம்பிக்கையை சம்பாதிப்பதற்கும், அதியுயர் தரமான தயாரிப்புகளை வழங்குவதற்கும் நாங்கள் ஆழ்ந்த அர்ப்பணிப்புடன் உள்ளோம். மலிபன் மற்றும் புளூம்ஃபீல்ட் கிரிக்கெட் கழகம் ஆகிய இரண்டும் ஒரே பாரம்பரிய சிறப்பினைப் பகிர்ந்து கொள்கின்றன. எனவே, பெருமைமிக்க வரலாற்றைக் கொண்ட இந்த கழகத்தை இலங்கை கிரிக்கெட்டின் முன்னேற்றத்திற்காக ஆதரிப்பதில் நாங்கள் மிகவும் பெருமையடைகிறோம்,” என மலிபன் குழுமத்தின் தலைமை நிர்வாக அதிகாரியான ரவி ஜயவர்த்தன அவர்கள் தெரிவித்தார்.\n\nஇலங்கையின் முன்னணி பாரம்பரிய நுகர்வோர் வர்த்தகநாமங்களில் ஒன்றாக, மலிபன் தனது விரிவான நிறுவன சமூகப் பொறுப்புணர்வு முயற்சிகளின் மூலம் தேசிய முயற்சிகளுக்கு எப்போதும் ஆதரவளித்து வருகிறது. கடந்த 60 ஆண்டுகளாக நிறுவனம் நடைமுறைப்படுத்தியுள்ள பெரும் எண்ணிக்கையான முயற்சிகள் அதற்கு சிறந்த சான்றாகும்.",
"url":"http://tamil.adaderana.lk/news.php?nid=157669",
"date":"2022-02-18",
"category":"economic"

}
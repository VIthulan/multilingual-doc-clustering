{
"title":"கொழும்பு சட்டபீட பேராசிரியரின் கோரிக்கைக்கு ஞானசார தேரர் இணக்கம்!",
"content":"இலங்கையில் பயங்கரவாத தடைச் சட்டத்தின் கீழ் விசாரணையின்றி தடுத்து வைக்கப்பட்டுள்ள இளைஞர்களை விடுவிப்பதற்கு நடவடிக்கை எடுக்கப்பட வேண்டும் என 'ஒரே நாடு ஒரே சட்டம்' தொடர்பான ஜனாதிபதி செயலணியிடம் வலியுறுத்தியுள்ளதாக கொழும்பு பல்கலைக்கழகத்தின் சட்டபீட பேராசிரியர் ஆ.சர்வேஸ்வரன் தெரிவித்துள்ளார்.\n\nஒரே நாடு ஒரே சட்டம் தொடர்பான ஜனாதிபதி செயலணி, பல்கலைக்கழகச் சமூகத்தின் கருத்துக்களை நேற்று கேட்டறிந்தது.\n\nகொழும்பு, ஜயவர்தனபுர, யாழ்ப்பாணம், தென்கிழக்கு, பேராதனை, களனி மற்றும் ரஜரட்ட உள்ளிட்ட 18 பல்கலைக்கழகங்களைப் பிரதிநிதித்துவப்படுத்தி, பீடாதிபதிகள் மற்றும் பேராசிரியர்கள் உள்ளிட்டோர் இதில் பங்கேற்றிருந்தனர்.\n\nஇதன்போது தாம் குறித்த கோரிக்கையை முன்வைத்ததாகவும் இதற்கான நடவடிக்கையை எடுப்பதாக குறித்த ஜனாதிபதி செயலணியின் தலைவர் கலகொட அத்தே ஞானசார தேரர் குறிப்பிட்டதாகவும் கொழும்பு பல்கலைக்கழகத்தின் சட்டபீட பேராசிரியர் ஆ.சர்வேஸ்வரன் தெரிவித்துள்ளார்.",
"url":"https://www.hirunews.lk/sooriyanfmnews/297510/%E0%AE%95%E0%AF%8A%E0%AE%B4%E0%AF%81%E0%AE%AE%E0%AF%8D%E0%AE%AA%E0%AF%81-%E0%AE%9A%E0%AE%9F%E0%AF%8D%E0%AE%9F%E0%AE%AA%E0%AF%80%E0%AE%9F-%E0%AE%AA%E0%AF%87%E0%AE%B0%E0%AE%BE%E0%AE%9A%E0%AE%BF%E0%AE%B0%E0%AE%BF%E0%AE%AF%E0%AE%B0%E0%AE%BF%E0%AE%A9%E0%AF%8D-%E0%AE%95%E0%AF%8B%E0%AE%B0%E0%AE%BF%E0%AE%95%E0%AF%8D%E0%AE%95%E0%AF%88%E0%AE%95%E0%AF%8D%E0%AE%95%E0%AF%81-%E0%AE%9E%E0%AE%BE%E0%AE%A9%E0%AE%9A%E0%AE%BE%E0%AE%B0-%E0%AE%A4%E0%AF%87%E0%AE%B0%E0%AE%B0%E0%AF%8D-%E0%AE%87%E0%AE%A3%E0%AE%95%E0%AF%8D%E0%AE%95%E0%AE%AE%E0%AF%8D",
"date":"2022-02-20",
"category":"general"

}
{
"title":"ශ්‍රී ලංකා පිලට තියුණු ජයක්",
"content":"ඔස්ට්‍රේලියාව සහ ශ්‍රී ලංකාව අතර පැවති අවසන් 20/20 ජාත්‍යන්තර තරගය කඩුලු 5කින් ජය වාර්තා කිරීමට ශ්‍රී ලංකා කණ්ඩායම සමත්විය.\n\nතරගයේ කාසිය වාසිය දිනූ ඔස්ට්‍රේලියානු කාණ්ඩායමේ නායකයා තීරණය කළේ, පළමුවෙන් පන්දුවට පහරදීමටය.\n\nඒ අනුව, ඔස්ට්‍රේලියානු කණ්ඩායම නියමිත පන්දුවාර 20 තුළ කඩුලු 6ක් දැවී ලකුණු 154ක් ලබා ගත්තේය.\n\nඑහිදී ඔස්ට්‍රේලියානු කාණ්ඩායම වෙනුවෙන් මැතිව් වේඩ් නොදැවී ලකුණු 43ක් රැස් කළ අතර ග්ලෙන් මැක්ස්වෙල් ලකුණු 29ක් රැස් කළේය.\n\nපන්දු යැවීමේදී ශ්‍රී ලංකා කණ්ඩායම වෙනුවෙන් ලහිරු කුමාර සහ දුෂ්මන්ත චමීර කඩුලු දෙක බැගින් දවාගත්හ.\n\nපිළිතුරු ඉනිම සඳහා පිටියට පිවිසි ශ්‍රී ලංකා කණ්ඩායමට පන්දුවාර 20 තුළ කඩුලු 5ක් දැවී ජයග්‍රහණය වාර්තා කළේය.\n\nඑහිදී ශ්‍රී ලංකා කණ්ඩායම වෙනුවෙන් විශිෂ්ට ඉනිමක් ක්‍රීඩාකළ කුසල් මෙන්ඩිස් නොදැවී ලකුණු 69ක් රැස් කළ අතර නායක දසුන් ශානක ලකුණු 35ක් රැස් කළේය.\n\nපන්දු යැවීමේදී කේන් රිචඩ්සන් කඩුලු 2ක් දවාගත් අතර ඇෂ්ටන් ඒගාර් එක් කඩුලුක් දවාගත්තේය..",
"url":"http://sinhala.adaderana.lk/news/164361/%E0%B7%81%E0%B7%8A%E2%80%8D%E0%B6%BB%E0%B7%93-%E0%B6%BD%E0%B6%82%E0%B6%9A%E0%B7%8F-%E0%B6%B4%E0%B7%92%E0%B6%BD%E0%B6%A7-%E0%B6%AD%E0%B7%92%E0%B6%BA%E0%B7%94%E0%B6%AB%E0%B7%94-%E0%B6%A2%E0%B6%BA%E0%B6%9A%E0%B7%8A",
"date":"2022-02-20",
"category":"sports"

}
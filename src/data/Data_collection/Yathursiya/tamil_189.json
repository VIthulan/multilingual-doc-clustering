{
"title":"அத்துமீறி மீன்பிடித்த 6 இந்திய மீனவர்களும் விளக்கமறியலில்",
"content":"இலங்கை கடற்பரப்பில் அத்துமீறி மீன்பிடியில் ஈடுபட்ட நிலையில் கைதான 6 இந்திய மீனவர்களும் விளக்கமறியலில் வைக்கப்பட்டுள்ளனர்.\n\nஇலங்கை கடற்பரப்பில் அத்துமீறி மீன்பிடியில் ஈடுபட்ட குற்றச்சாட்டில், 6 இந்திய மீனவர்கள் படகு ஒன்றுடன் யாழ்ப்பாணம் - கோவளம் கடற்பரப்பில் இன்று அதிகாலை கைதுசெய்யப்பட்டனர்.\n\nஇந்தநிலையில் அவர்கள் ஊர்காவற்துறை நீதிவான் நீதிமன்றில் முன்னிலைப்படுத்தப்பட்டமையை அடுத்து அவர்களை எதிர்வரும் மார்ச் மாதம் 4ஆம் திகதி வரையில் விளக்கமறியலில் வைக்குமாறு உத்தரவிடப்பட்டுள்ளது.\n\nஇதற்கமைய அவர்கள் அனைவரும் யாழ்ப்பாணம் சிறைச்சாலையில் வைக்கப்பட்டுள்ளதாக எமது செய்தியாளர் தெரிவித்தார்.\n\nஇதேவேளை, வெளிநாட்டு மீனவர்கள், இலங்கை கடற்பரப்புக்குள் அத்துமீறி பிரவேசித்து, சட்டவிரோத நடவடிக்கைகளில் ஈடுபடுவதைத் தவிர்க்கும் நோக்கில், தொடர்ச்சியான கண்காணிப்புப் பணிகளை முன்னெடுப்பதாக கடற்படை தெரிவித்துள்ளது.\n\nஇதன்படி, பெப்ரவரி மாதத்தின் இதுவரையான காலப்பகுதிக்குள் முன்னெடுக்கப்பட்ட சுற்றிவளைப்புகளில், 6 படகுகளுடன் 29 இந்திய மீனவர்கள் கைதுசெய்யப்பட்டுள்ளதாக கடற்படை குறிப்பிட்டுள்ளது.",
"url":"https://www.hirunews.lk/sooriyanfmnews/297465/%E0%AE%85%E0%AE%A4%E0%AF%8D%E0%AE%A4%E0%AF%81%E0%AE%AE%E0%AF%80%E0%AE%B1%E0%AE%BF-%E0%AE%AE%E0%AF%80%E0%AE%A9%E0%AF%8D%E0%AE%AA%E0%AE%BF%E0%AE%9F%E0%AE%BF%E0%AE%A4%E0%AF%8D%E0%AE%A4-6-%E0%AE%87%E0%AE%A8%E0%AF%8D%E0%AE%A4%E0%AE%BF%E0%AE%AF-%E0%AE%AE%E0%AF%80%E0%AE%A9%E0%AE%B5%E0%AE%B0%E0%AF%8D%E0%AE%95%E0%AE%B3%E0%AF%81%E0%AE%AE%E0%AF%8D-%E0%AE%B5%E0%AE%BF%E0%AE%B3%E0%AE%95%E0%AF%8D%E0%AE%95%E0%AE%AE%E0%AE%B1%E0%AE%BF%E0%AE%AF%E0%AE%B2%E0%AE%BF%E0%AE%B2%E0%AF%8D",
"date":"2022-02-19",
"category":"general"

}
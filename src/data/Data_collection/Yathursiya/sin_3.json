
{
"title":"ජනාධිපති කාර්ය සාධක බළකායේ කාලය දීර්ඝ කෙරේ",
"content":"එක රටක් - එක නීතියක් සදහා වූ ජනාධිපති කාර්ය සාධක බළකායේ කාලය මාස 03කින් දීර්ඝ කර තිබේ.\n\nජනාධිපති ගෝඨාභය රාජපක්ෂ මහතාගේ උපදෙස් පරිදි ජනාධිපති ලේකම් ගාමිණී සෙනරත් මහතා විසින් ඊට අආළ ගැසට් නිවේදනය ඊයේ (28) දිනයේ නිකුත් කර ඇති බව සඳහන් වේ.\n\nපසුගිය වසරේ ඔක්තෝබර් මස 26 වන දින පිහිටවනු ලැබූ එක රටක් - එක නීතීයක් සඳහා වූ ජනාධිපති කාර්ය සාධක බළකාය සඳහා ලබාදී තිබූ කාලය ඊයේ දිනයෙන් අවසන් වීමට නියමිතව තිබුණි.\n\nදිවයිනේ සියලුම පළාත් ආවරණය වන පරිදි මහජන අදහස් ලබා ගැනීමට හා විද්වත් මණ්ඩලවලින් අදහස් ලබා ගැනීමට අවශ්‍ය වන බැවින් එම ජනාධිපති කාර්ය සාධක බළකායේ කාලය දීර්ඝ කර ඇති බව වාර්තා වේ.\n\nඒ අනුව අද දිනයේ සිට එක රටක් - එක නීතීයක් සඳහා වූ ජනාධිපති කාර්ය සාධක බළකාය තවත් මාස 03කින් දීර්ඝ වන අතර එම කාලය තුළ බළකායේ කාර්යයන් සුදුසු ක්‍රියාකාරී සැලැස්මක් තුළ කාර්යක්ෂම ලෙස සිදුකර අවසන් කිරීමට උපදෙස් ලබාදී තිබේ.",
"url":"http://sinhala.adaderana.lk/news/164710/%E0%B6%A2%E0%B6%B1%E0%B7%8F%E0%B6%B0%E0%B7%92%E0%B6%B4%E0%B6%AD%E0%B7%92-%E0%B6%9A%E0%B7%8F%E0%B6%BB%E0%B7%8A%E0%B6%BA-%E0%B7%83%E0%B7%8F%E0%B6%B0%E0%B6%9A-%E0%B6%B6%E0%B7%85%E0%B6%9A%E0%B7%8F%E0%B6%BA%E0%B7%9A-%E0%B6%9A%E0%B7%8F%E0%B6%BD%E0%B6%BA-%E0%B6%AF%E0%B7%93%E0%B6%BB%E0%B7%8A%E0%B6%9D-%E0%B6%9A%E0%B7%99%E0%B6%BB%E0%B7%9A",
"date":"2022-03-01",
"category":"general"

}